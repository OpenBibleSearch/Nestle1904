<?xml version="1.0" encoding="utf-8"?>
<Nestle1904file booknumber="19" bookname="Hebrews">

<bookname>ΠΡΟΣ ΕΒΡΑΙΟΥΣ</bookname><p text_indent="0"></p>
<chapterstart number="1"/><p text_indent="0"></p>
<p text_indent="1"><versestart number="1"/> Πολυμερῶς καὶ πολυτρόπως πάλαι ὁ Θεὸς λαλήσας τοῖς πατράσιν ἐν τοῖς προφήταις <versestart number="2"/> ἐπ’ ἐσχάτου τῶν ἡμερῶν τούτων ἐλάλησεν ἡμῖν ἐν Υἱῷ, ὃν ἔθηκεν κληρονόμον πάντων, δι’ οὗ καὶ ἐποίησεν τοὺς αἰῶνας· <versestart number="3"/> ὃς ὢν ἀπαύγασμα τῆς δόξης καὶ χαρακτὴρ τῆς ὑποστάσεως αὐτοῦ, φέρων τε τὰ πάντα τῷ ῥήματι τῆς δυνάμεως αὐτοῦ, καθαρισμὸν τῶν ἁμαρτιῶν ποιησάμενος <b>ἐκάθισεν ἐν δεξιᾷ</b> τῆς Μεγαλωσύνης ἐν ὑψηλοῖς, <versestart number="4"/> τοσούτῳ κρείττων γενόμενος τῶν ἀγγέλων ὅσῳ διαφορώτερον παρ’ αὐτοὺς κεκληρονόμηκεν ὄνομα. <versestart number="5"/> Τίνι γὰρ εἶπέν ποτε τῶν ἀγγέλων </p>
<p text_indent="1"><b>Υἱός μου εἶ σύ, ἐγὼ σήμερον γεγέννηκά σε</b>; </p>
<p text_indent="0">καὶ πάλιν </p>
<p text_indent="1"><b>Ἐγὼ ἔσομαι αὐτῷ εἰς Πατέρα, καὶ αὐτὸς ἔσται μοι εἰς Υἱόν</b>;</p>
<p text_indent="0"><versestart number="6"/> ὅταν δὲ πάλιν εἰσαγάγῃ τὸν πρωτότοκον εἰς τὴν οἰκουμένην, λέγει </p>
<p text_indent="0">Καὶ προσκυνησάτωσαν αὐτῷ πάντες ἄγγελοι Θεοῦ.</p>
<p text_indent="0"><versestart number="7"/> καὶ πρὸς μὲν τοὺς ἀγγέλους λέγει </p>
<p text_indent="1"><b>Ὁ ποιῶν τοὺς ἀγγέλους αὐτοῦ πνεύματα, </b></p>
<p text_indent="1"><b>καὶ τοὺς λειτουργοὺς αὐτοῦ πυρὸς φλόγα</b>·</p>
<p text_indent="0"><versestart number="8"/> πρὸς δὲ τὸν Υἱόν </p>
<p text_indent="1"><b>Ὁ θρόνος σου ὁ Θεὸς εἰς τὸν αἰῶνα τοῦ αἰῶνος</b>, </p>
<p text_indent="1">καὶ ἡ <b>ῥάβδος τῆς εὐθύτητος ῥάβδος τῆς βασιλείας</b> αὐτοῦ.</p>
<p text_indent="2"><versestart number="9"/> <b>ἠγάπησας δικαιοσύνην καὶ ἐμίσησας ἀνομίαν· </b></p>
<p text_indent="1"><b>διὰ τοῦτο ἔχρισέν σε, ὁ Θεός, ὁ Θεός σου ἔλαιον ἀγαλλιάσεως παρὰ τοὺς μετόχους σου</b>.</p>
<p text_indent="0"><versestart number="10"/> καί </p>
<p text_indent="1"><b>Σὺ κατ’ ἀρχάς, Κύριε, τὴν γῆν ἐθεμελίωσας, </b></p>
<p text_indent="1">καὶ ἔργα τῶν χειρῶν σού εἰσιν οἱ οὐρανοί·</p>
<p text_indent="1"><versestart number="11"/> <b>αὐτοὶ ἀπολοῦνται, σὺ δὲ διαμένεις· </b></p>
<p text_indent="1"><b>καὶ πάντες</b> ὡς ἱμάτιον <b>παλαιωθήσονται,</b></p>
<p text_indent="1"><versestart number="12"/> <b>καὶ ὡσεὶ περιβόλαιον ἑλίξεις αὐτούς, </b></p>
<p text_indent="1">ὡς ἱμάτιον <b>καὶ ἀλλαγήσονται· </b></p>
<p text_indent="1"><b>σὺ δὲ ὁ αὐτὸς εἶ καὶ τὰ ἔτη σου οὐκ ἐκλείψουσιν</b>.</p>
<p text_indent="0"><versestart number="13"/> πρὸς τίνα δὲ τῶν ἀγγέλων εἴρηκέν ποτε </p>
<p text_indent="1"><b>Κάθου ἐκ δεξιῶν μου </b></p>
<p text_indent="1"><b>ἕως ἂν θῶ τοὺς ἐχθρούς σου ὑποπόδιον τῶν ποδῶν σου</b>;</p>
<p text_indent="0"><versestart number="14"/> οὐχὶ πάντες εἰσὶν λειτουργικὰ πνεύματα εἰς διακονίαν ἀποστελλόμενα διὰ τοὺς μέλλοντας κληρονομεῖν σωτηρίαν;</p>
<p text_indent="0"></p>
<chapterstart number="2"/><p text_indent="0"></p>
<p text_indent="0"><versestart number="1"/> Διὰ τοῦτο δεῖ περισσοτέρως προσέχειν ἡμᾶς τοῖς ἀκουσθεῖσιν, μή ποτε παραρυῶμεν. <versestart number="2"/> εἰ γὰρ ὁ δι’ ἀγγέλων λαληθεὶς λόγος ἐγένετο βέβαιος, καὶ πᾶσα παράβασις καὶ παρακοὴ ἔλαβεν ἔνδικον μισθαποδοσίαν, <versestart number="3"/> πῶς ἡμεῖς ἐκφευξόμεθα τηλικαύτης ἀμελήσαντες σωτηρίας; ἥτις ἀρχὴν λαβοῦσα λαλεῖσθαι διὰ τοῦ Κυρίου, ὑπὸ τῶν ἀκουσάντων εἰς ἡμᾶς ἐβεβαιώθη, <versestart number="4"/> συνεπιμαρτυροῦντος τοῦ Θεοῦ σημείοις τε καὶ τέρασιν καὶ ποικίλαις δυνάμεσιν καὶ Πνεύματος Ἁγίου μερισμοῖς κατὰ τὴν αὐτοῦ θέλησιν.</p>
<p text_indent="1"><versestart number="5"/> Οὐ γὰρ ἀγγέλοις ὑπέταξεν τὴν οἰκουμένην τὴν μέλλουσαν, περὶ ἧς λαλοῦμεν. <versestart number="6"/> διεμαρτύρατο δέ πού τις λέγων </p>
<p text_indent="1"><b>Τί ἐστιν ἄνθρωπος ὅτι μιμνῄσκῃ αὐτοῦ; </b></p>
<p text_indent="1">ἢ υἱὸς ἀνθρώπου ὅτι ἐπισκέπτῃ αὐτόν;</p>
<p text_indent="1"><versestart number="7"/> <b>ἠλάττωσας αὐτὸν βραχύ τι παρ’ ἀγγέλους, </b></p>
<p text_indent="2">δόξῃ καὶ τιμῇ ἐστεφάνωσας αὐτόν,</p>
<p text_indent="3"><versestart number="8"/> <b>πάντα ὑπέταξας ὑποκάτω τῶν ποδῶν αὐτοῦ</b>. </p>
<p text_indent="0">ἐν τῷ γὰρ <b>ὑποτάξαι</b> αὐτῷ τὰ <b>πάντα</b> οὐδὲν ἀφῆκεν αὐτῷ ἀνυπότακτον. νῦν δὲ οὔπω ὁρῶμεν αὐτῷ τὰ <b>πάντα ὑποτεταγμένα</b>· <versestart number="9"/> τὸν δὲ <b>βραχύ τι παρ’ ἀγγέλους ἠλαττωμένον</b> βλέπομεν Ἰησοῦν διὰ τὸ πάθημα τοῦ θανάτου <b>δόξῃ καὶ τιμῇ ἐστεφανωμένον</b>, ὅπως χάριτι Θεοῦ ὑπὲρ παντὸς γεύσηται θανάτου. <versestart number="10"/> Ἔπρεπεν γὰρ αὐτῷ, δι’ ὃν τὰ πάντα καὶ δι’ οὗ τὰ πάντα, πολλοὺς υἱοὺς εἰς δόξαν ἀγαγόντα τὸν ἀρχηγὸν τῆς σωτηρίας αὐτῶν διὰ παθημάτων τελειῶσαι. <versestart number="11"/> ὅ τε γὰρ ἁγιάζων καὶ οἱ ἁγιαζόμενοι ἐξ ἑνὸς πάντες· δι’ ἣν αἰτίαν οὐκ ἐπαισχύνεται <b>ἀδελφοὺς</b> αὐτοὺς καλεῖν, <versestart number="12"/> λέγων </p>
<p text_indent="1"><b>Ἀπαγγελῶ τὸ ὄνομά σου τοῖς ἀδελφοῖς μου, </b></p>
<p text_indent="1">ἐν μέσῳ ἐκκλησίας ὑμνήσω σε·</p>
<p text_indent="0"><versestart number="13"/> καὶ πάλιν </p>
<p text_indent="1"><b>Ἐγὼ ἔσομαι πεποιθὼς ἐπ’ αὐτῷ· </b></p>
<p text_indent="0">καὶ πάλιν </p>
<p text_indent="1"><b>Ἰδοὺ ἐγὼ καὶ τὰ παιδία ἅ μοι ἔδωκεν ὁ Θεός.</b></p>
<p text_indent="0"><versestart number="14"/> ἐπεὶ οὖν <b>τὰ παιδία</b> κεκοινώνηκεν αἵματος καὶ σαρκός, καὶ αὐτὸς παραπλησίως μετέσχεν τῶν αὐτῶν, ἵνα διὰ τοῦ θανάτου καταργήσῃ τὸν τὸ κράτος ἔχοντα τοῦ θανάτου, τοῦτ’ ἔστιν τὸν διάβολον, <versestart number="15"/> καὶ ἀπαλλάξῃ τούτους, ὅσοι φόβῳ θανάτου διὰ παντὸς τοῦ ζῆν ἔνοχοι ἦσαν δουλείας. <versestart number="16"/> οὐ γὰρ δήπου ἀγγέλων ἐπιλαμβάνεται, ἀλλὰ <b>σπέρματος Ἀβραὰμ ἐπιλαμβάνεται</b>. <versestart number="17"/> ὅθεν ὤφειλεν κατὰ πάντα τοῖς ἀδελφοῖς ὁμοιωθῆναι, ἵνα ἐλεήμων γένηται καὶ πιστὸς ἀρχιερεὺς τὰ πρὸς τὸν Θεόν, εἰς τὸ ἱλάσκεσθαι τὰς ἁμαρτίας τοῦ λαοῦ. <versestart number="18"/> ἐν ᾧ γὰρ πέπονθεν αὐτὸς πειρασθείς, δύναται τοῖς πειραζομένοις βοηθῆσαι.</p>
<p text_indent="0"></p>
<chapterstart number="3"/><p text_indent="0"></p>
<p text_indent="1"><versestart number="1"/> Ὅθεν, ἀδελφοὶ ἅγιοι, κλήσεως ἐπουρανίου μέτοχοι, κατανοήσατε τὸν Ἀπόστολον καὶ Ἀρχιερέα τῆς ὁμολογίας ἡμῶν Ἰησοῦν, <versestart number="2"/> πιστὸν ὄντα τῷ ποιήσαντι αὐτὸν, ὡς καὶ Μωϋσῆς ἐν ὅλῳ τῷ οἴκῳ αὐτοῦ. <versestart number="3"/> πλείονος γὰρ οὗτος δόξης παρὰ Μωϋσῆν ἠξίωται καθ’ ὅσον πλείονα τιμὴν ἔχει τοῦ οἴκου ὁ κατασκευάσας αὐτόν. <versestart number="4"/> πᾶς γὰρ οἶκος κατασκευάζεται ὑπό τινος, ὁ δὲ πάντα κατασκευάσας Θεός. <versestart number="5"/> καὶ <b>Μωϋσῆς</b> μὲν <b>πιστὸς ἐν ὅλῳ τῷ οἴκῳ αὐτοῦ</b> ὡς θεράπων εἰς μαρτύριον τῶν λαληθησομένων, <versestart number="6"/> Χριστὸς δὲ ὡς υἱὸς ἐπὶ <b>τὸν οἶκον αὐτοῦ</b>· οὗ οἶκός ἐσμεν ἡμεῖς, ἐὰν τὴν παρρησίαν καὶ τὸ καύχημα τῆς ἐλπίδος μέχρι τέλους βεβαίαν κατάσχωμεν. <versestart number="7"/> Διό, καθὼς λέγει τὸ Πνεῦμα τὸ Ἅγιον </p>
<p text_indent="1"><b>Σήμερον ἐὰν τῆς φωνῆς αὐτοῦ ἀκούσητε,</b></p>
<p text_indent="1"><versestart number="8"/> <b>μὴ σκληρύνητε τὰς καρδίας ὑμῶν ὡς ἐν τῷ παραπικρασμῷ </b></p>
<p text_indent="2">κατὰ τὴν ἡμέραν τοῦ πειρασμοῦ ἐν τῇ ἐρήμῳ,</p>
<p text_indent="1"><versestart number="9"/> <b>οὗ ἐπείρασαν οἱ πατέρες ὑμῶν ἐν δοκιμασίᾳ </b></p>
<p text_indent="2"><b>καὶ εἶδον τὰ ἔργα μου</b> <versestart number="10"/> <b>τεσσεράκοντα ἔτη</b>. </p>
<p text_indent="1">διὸ <b>προσώχθισα τῇ γενεᾷ ταύτῃ</b> </p>
<p text_indent="1"><b>καὶ εἶπον Ἀεὶ πλανῶνται τῇ καρδίᾳ· </b></p>
<p text_indent="2">αὐτοὶ δὲ οὐκ ἔγνωσαν τὰς ὁδούς μου,</p>
<p text_indent="1"><versestart number="11"/> <b>ὡς ὤμοσα ἐν τῇ ὀργῇ μου </b></p>
<p text_indent="2">Εἰ εἰσελεύσονται εἰς τὴν κατάπαυσίν μου.</p>
<p text_indent="0"><versestart number="12"/> βλέπετε, ἀδελφοί, μή ποτε ἔσται ἔν τινι ὑμῶν καρδία πονηρὰ ἀπιστίας ἐν τῷ ἀποστῆναι ἀπὸ Θεοῦ ζῶντος, <versestart number="13"/> ἀλλὰ παρακαλεῖτε ἑαυτοὺς καθ’ ἑκάστην ἡμέραν, ἄχρις οὗ τὸ Σήμερον καλεῖται, ἵνα μὴ σκληρυνθῇ τις ἐξ ὑμῶν ἀπάτῃ τῆς ἁμαρτίας· <versestart number="14"/> μέτοχοι γὰρ τοῦ Χριστοῦ γεγόναμεν, ἐάνπερ τὴν ἀρχὴν τῆς ὑποστάσεως μέχρι τέλους βεβαίαν κατάσχωμεν. <versestart number="15"/> ἐν τῷ λέγεσθαι </p>
<p text_indent="1"><b>Σήμερον ἐὰν τῆς φωνῆς αὐτοῦ ἀκούσητε, </b></p>
<p text_indent="1">Μὴ σκληρύνητε τὰς καρδίας ὑμῶν ὡς ἐν τῷ παραπικρασμῷ.</p>
<p text_indent="0"><versestart number="16"/> τίνες γὰρ ἀκούσαντες <b>παρεπίκραναν</b>; ἀλλ’ οὐ πάντες οἱ ἐξελθόντες ἐξ Αἰγύπτου διὰ Μωϋσέως; <versestart number="17"/> τίσιν δὲ <b>προσώχθισεν τεσσεράκοντα ἔτη</b>; οὐχὶ τοῖς ἁμαρτήσασιν, ὧν <b>τὰ κῶλα ἔπεσεν ἐν τῇ ἐρήμῳ</b>; <versestart number="18"/> τίσιν δὲ <b>ὤμοσεν μὴ εἰσελεύσεσθαι εἰς τὴν κατάπαυσιν αὐτοῦ</b> εἰ μὴ τοῖς ἀπειθήσασιν; <versestart number="19"/> καὶ βλέπομεν ὅτι οὐκ ἠδυνήθησαν εἰσελθεῖν δι’ ἀπιστίαν.</p>
<p text_indent="0"></p>
<chapterstart number="4"/><p text_indent="0"></p>
<p text_indent="0"><versestart number="1"/> φοβηθῶμεν οὖν μή ποτε καταλειπομένης ἐπαγγελίας εἰσελθεῖν εἰς τὴν κατάπαυσιν αὐτοῦ δοκῇ τις ἐξ ὑμῶν ὑστερηκέναι. <versestart number="2"/> καὶ γάρ ἐσμεν εὐηγγελισμένοι καθάπερ κἀκεῖνοι· ἀλλ’ οὐκ ὠφέλησεν ὁ λόγος τῆς ἀκοῆς ἐκείνους μὴ συνκεκερασμένος τῇ πίστει τοῖς ἀκούσασιν. <versestart number="3"/> <b>Εἰσερχόμεθα</b> γὰρ <b>εἰς τὴν κατάπαυσιν</b> οἱ πιστεύσαντες, καθὼς εἴρηκεν </p>
<p text_indent="1"><b>Ὡς ὤμοσα ἐν τῇ ὀργῇ μου </b></p>
<p text_indent="1">Εἰ εἰσελεύσονται εἰς τὴν κατάπαυσίν μου, </p>
<p text_indent="0">καίτοι <b>τῶν ἔργων</b> ἀπὸ καταβολῆς κόσμου γενηθέντων. <versestart number="4"/> εἴρηκεν γάρ που περὶ τῆς ἑβδόμης οὕτως <b>Καὶ κατέπαυσεν ὁ Θεὸς ἐν τῇ ἡμέρᾳ τῇ ἑβδόμῃ ἀπὸ πάντων τῶν ἔργων αὐτοῦ</b>· <versestart number="5"/> καὶ ἐν τούτῳ πάλιν <b>Εἰ εἰσελεύσονται εἰς τὴν κατάπαυσίν μου</b>. <versestart number="6"/> ἐπεὶ οὖν ἀπολείπεται τινὰς <b>εἰσελθεῖν</b> εἰς αὐτήν, καὶ οἱ πρότερον εὐαγγελισθέντες οὐκ <b>εἰσῆλθον</b> δι’ ἀπείθειαν, <versestart number="7"/> πάλιν τινὰ ὁρίζει ἡμέραν, Σήμερον, ἐν Δαυεὶδ λέγων μετὰ τοσοῦτον χρόνον, καθὼς προείρηται </p>
<p text_indent="1"><b>Σήμερον ἐὰν τῆς φωνῆς αὐτοῦ ἀκούσητε, </b></p>
<p text_indent="1"><b>μὴ σκληρύνητε τὰς καρδίας ὑμῶν</b>.</p>
<p text_indent="0"><versestart number="8"/> εἰ γὰρ αὐτοὺς Ἰησοῦς κατέπαυσεν, οὐκ ἂν περὶ ἄλλης ἐλάλει μετὰ ταῦτα ἡμέρας. <versestart number="9"/> ἄρα ἀπολείπεται σαββατισμὸς τῷ λαῷ τοῦ Θεοῦ. <versestart number="10"/> ὁ γὰρ <b>εἰσελθὼν εἰς τὴν κατάπαυσιν αὐτοῦ</b> καὶ αὐτὸς <b>κατέπαυσεν ἀπὸ τῶν ἔργων</b> αὐτοῦ, ὥσπερ ἀπὸ τῶν ἰδίων <b>ὁ Θεός</b>. <versestart number="11"/> Σπουδάσωμεν οὖν <b>εἰσελθεῖν</b> εἰς ἐκείνην <b>τὴν κατάπαυσιν</b>, ἵνα μὴ ἐν τῷ αὐτῷ τις ὑποδείγματι πέσῃ τῆς ἀπειθείας. <versestart number="12"/> Ζῶν γὰρ ὁ λόγος τοῦ Θεοῦ καὶ ἐνεργὴς καὶ τομώτερος ὑπὲρ πᾶσαν μάχαιραν δίστομον καὶ διϊκνούμενος ἄχρι μερισμοῦ ψυχῆς καὶ πνεύματος, ἁρμῶν τε καὶ μυελῶν, καὶ κριτικὸς ἐνθυμήσεων καὶ ἐννοιῶν καρδίας· <versestart number="13"/> καὶ οὐκ ἔστιν κτίσις ἀφανὴς ἐνώπιον αὐτοῦ, πάντα δὲ γυμνὰ καὶ τετραχηλισμένα τοῖς ὀφθαλμοῖς αὐτοῦ, πρὸς ὃν ἡμῖν ὁ λόγος. <versestart number="14"/> Ἔχοντες οὖν ἀρχιερέα μέγαν διεληλυθότα τοὺς οὐρανούς, Ἰησοῦν τὸν Υἱὸν τοῦ Θεοῦ, κρατῶμεν τῆς ὁμολογίας. <versestart number="15"/> οὐ γὰρ ἔχομεν ἀρχιερέα μὴ δυνάμενον συνπαθῆσαι ταῖς ἀσθενείαις ἡμῶν, πεπειρασμένον δὲ κατὰ πάντα καθ’ ὁμοιότητα χωρὶς ἁμαρτίας. <versestart number="16"/> προσερχώμεθα οὖν μετὰ παρρησίας τῷ θρόνῳ τῆς χάριτος, ἵνα λάβωμεν ἔλεος καὶ χάριν εὕρωμεν εἰς εὔκαιρον βοήθειαν.</p>
<p text_indent="0"></p>
<chapterstart number="5"/><p text_indent="0"></p>
<p text_indent="1"><versestart number="1"/> Πᾶς γὰρ ἀρχιερεὺς ἐξ ἀνθρώπων λαμβανόμενος ὑπὲρ ἀνθρώπων καθίσταται τὰ πρὸς τὸν Θεόν, ἵνα προσφέρῃ δῶρά τε καὶ θυσίας ὑπὲρ ἁμαρτιῶν, <versestart number="2"/> μετριοπαθεῖν δυνάμενος τοῖς ἀγνοοῦσιν καὶ πλανωμένοις, ἐπεὶ καὶ αὐτὸς περίκειται ἀσθένειαν, <versestart number="3"/> καὶ δι’ αὐτὴν ὀφείλει, καθὼς περὶ τοῦ λαοῦ, οὕτως καὶ περὶ ἑαυτοῦ προσφέρειν περὶ ἁμαρτιῶν. <versestart number="4"/> καὶ οὐχ ἑαυτῷ τις λαμβάνει τὴν τιμήν, ἀλλὰ καλούμενος ὑπὸ τοῦ Θεοῦ, καθώσπερ καὶ Ἀαρών. <versestart number="5"/> Οὕτως καὶ ὁ Χριστὸς οὐχ ἑαυτὸν ἐδόξασεν γενηθῆναι ἀρχιερέα, ἀλλ’ ὁ λαλήσας πρὸς αὐτόν </p>
<p text_indent="1"><b>Υἱός μου εἶ σύ, ἐγὼ σήμερον γεγέννηκά σε</b>·</p>
<p text_indent="0"><versestart number="6"/> καθὼς καὶ ἐν ἑτέρῳ λέγει </p>
<p text_indent="1"><b>Σὺ ἱερεὺς εἰς τὸν αἰῶνα κατὰ τὴν τάξιν Μελχισέδεκ</b>.</p>
<p text_indent="0"><versestart number="7"/> ὃς ἐν ταῖς ἡμέραις τῆς σαρκὸς αὐτοῦ δεήσεις τε καὶ ἱκετηρίας πρὸς τὸν δυνάμενον σῴζειν αὐτὸν ἐκ θανάτου μετὰ κραυγῆς ἰσχυρᾶς καὶ δακρύων προσενέγκας καὶ εἰσακουσθεὶς ἀπὸ τῆς εὐλαβείας, <versestart number="8"/> καίπερ ὢν Υἱός, ἔμαθεν ἀφ’ ὧν ἔπαθεν τὴν ὑπακοήν, <versestart number="9"/> καὶ τελειωθεὶς ἐγένετο πᾶσιν τοῖς ὑπακούουσιν αὐτῷ αἴτιος <b>σωτηρίας αἰωνίου</b>, <versestart number="10"/> προσαγορευθεὶς ὑπὸ τοῦ Θεοῦ ἀρχιερεὺς <b>κατὰ τὴν τάξιν Μελχισέδεκ</b>.</p>
<p text_indent="1"><versestart number="11"/> Περὶ οὗ πολὺς ἡμῖν ὁ λόγος καὶ δυσερμήνευτος λέγειν, ἐπεὶ νωθροὶ γεγόνατε ταῖς ἀκοαῖς. <versestart number="12"/> καὶ γὰρ ὀφείλοντες εἶναι διδάσκαλοι διὰ τὸν χρόνον, πάλιν χρείαν ἔχετε τοῦ διδάσκειν ὑμᾶς τινα τὰ στοιχεῖα τῆς ἀρχῆς τῶν λογίων τοῦ Θεοῦ, καὶ γεγόνατε χρείαν ἔχοντες γάλακτος, οὐ στερεᾶς τροφῆς. <versestart number="13"/> πᾶς γὰρ ὁ μετέχων γάλακτος ἄπειρος λόγου δικαιοσύνης, νήπιος γάρ ἐστιν· <versestart number="14"/> τελείων δέ ἐστιν ἡ στερεὰ τροφή, τῶν διὰ τὴν ἕξιν τὰ αἰσθητήρια γεγυμνασμένα ἐχόντων πρὸς διάκρισιν καλοῦ τε καὶ κακοῦ.</p>
<p text_indent="0"></p>
<chapterstart number="6"/><p text_indent="0"></p>
<p text_indent="0"><versestart number="1"/> Διὸ ἀφέντες τὸν τῆς ἀρχῆς τοῦ Χριστοῦ λόγον ἐπὶ τὴν τελειότητα φερώμεθα, μὴ πάλιν θεμέλιον καταβαλλόμενοι μετανοίας ἀπὸ νεκρῶν ἔργων, καὶ πίστεως ἐπὶ Θεόν, <versestart number="2"/> βαπτισμῶν διδαχὴν, ἐπιθέσεώς τε χειρῶν, ἀναστάσεώς νεκρῶν, καὶ κρίματος αἰωνίου. <versestart number="3"/> καὶ τοῦτο ποιήσομεν, ἐάνπερ ἐπιτρέπῃ ὁ Θεός. <versestart number="4"/> Ἀδύνατον γὰρ τοὺς ἅπαξ φωτισθέντας γευσαμένους τε τῆς δωρεᾶς τῆς ἐπουρανίου καὶ μετόχους γενηθέντας Πνεύματος Ἁγίου <versestart number="5"/> καὶ καλὸν γευσαμένους Θεοῦ ῥῆμα δυνάμεις τε μέλλοντος αἰῶνος, <versestart number="6"/> καὶ παραπεσόντας, πάλιν ἀνακαινίζειν εἰς μετάνοιαν, ἀνασταυροῦντας ἑαυτοῖς τὸν Υἱὸν τοῦ Θεοῦ καὶ παραδειγματίζοντας. <versestart number="7"/> γῆ γὰρ ἡ πιοῦσα τὸν ἐπ’ αὐτῆς ἐρχόμενον πολλάκις ὑετόν καὶ τίκτουσα <b>βοτάνην</b> εὔθετον ἐκείνοις δι’ οὓς καὶ γεωργεῖται, μεταλαμβάνει εὐλογίας ἀπὸ τοῦ Θεοῦ· <versestart number="8"/> <b>ἐκφέρουσα</b> δὲ <b>ἀκάνθας καὶ τριβόλους</b> ἀδόκιμος καὶ <b>κατάρας</b> ἐγγύς, ἧς τὸ τέλος εἰς καῦσιν. <versestart number="9"/> Πεπείσμεθα δὲ περὶ ὑμῶν, ἀγαπητοί, τὰ κρείσσονα καὶ ἐχόμενα σωτηρίας, εἰ καὶ οὕτως λαλοῦμεν. <versestart number="10"/> οὐ γὰρ ἄδικος ὁ Θεὸς ἐπιλαθέσθαι τοῦ ἔργου ὑμῶν καὶ τῆς ἀγάπης ἧς ἐνεδείξασθε εἰς τὸ ὄνομα αὐτοῦ, διακονήσαντες τοῖς ἁγίοις καὶ διακονοῦντες. <versestart number="11"/> ἐπιθυμοῦμεν δὲ ἕκαστον ὑμῶν τὴν αὐτὴν ἐνδείκνυσθαι σπουδὴν πρὸς τὴν πληροφορίαν τῆς ἐλπίδος ἄχρι τέλους, <versestart number="12"/> ἵνα μὴ νωθροὶ γένησθε, μιμηταὶ δὲ τῶν διὰ πίστεως καὶ μακροθυμίας κληρονομούντων τὰς ἐπαγγελίας. <versestart number="13"/> Τῷ γὰρ Ἀβραὰμ ἐπαγγειλάμενος ὁ Θεός, ἐπεὶ κατ’ οὐδενὸς εἶχεν μείζονος ὀμόσαι, <b>ὤμοσεν καθ’ ἑαυτοῦ</b>, <versestart number="14"/> λέγων <b>Εἰ μὴν εὐλογῶν εὐλογήσω σε καὶ πληθύνων πληθυνῶ σε</b>· <versestart number="15"/> καὶ οὕτως μακροθυμήσας ἐπέτυχεν τῆς ἐπαγγελίας. <versestart number="16"/> ἄνθρωποι γὰρ κατὰ τοῦ μείζονος ὀμνύουσιν, καὶ πάσης αὐτοῖς ἀντιλογίας πέρας εἰς βεβαίωσιν ὁ ὅρκος· <versestart number="17"/> ἐν ᾧ περισσότερον βουλόμενος ὁ Θεὸς ἐπιδεῖξαι τοῖς κληρονόμοις τῆς ἐπαγγελίας τὸ ἀμετάθετον τῆς βουλῆς αὐτοῦ ἐμεσίτευσεν ὅρκῳ, <versestart number="18"/> ἵνα διὰ δύο πραγμάτων ἀμεταθέτων, ἐν οἷς ἀδύνατον ψεύσασθαι Θεόν, ἰσχυρὰν παράκλησιν ἔχωμεν οἱ καταφυγόντες κρατῆσαι τῆς προκειμένης ἐλπίδος· <versestart number="19"/> ἣν ὡς ἄγκυραν ἔχομεν τῆς ψυχῆς ἀσφαλῆ τε καὶ βεβαίαν καὶ <b>εἰσερχομένην εἰς τὸ ἐσώτερον τοῦ καταπετάσματος</b>, <versestart number="20"/> ὅπου πρόδρομος ὑπὲρ ἡμῶν εἰσῆλθεν Ἰησοῦς, κατὰ τὴν τάξιν Μελχισέδεκ ἀρχιερεὺς γενόμενος εἰς τὸν αἰῶνα.</p>
<p text_indent="0"></p>
<chapterstart number="7"/><p text_indent="0"></p>
<p text_indent="1"><versestart number="1"/> Οὗτος γὰρ ὁ <b>Μελχισέδεκ, βασιλεὺς Σαλήμ, ἱερεὺς τοῦ Θεοῦ τοῦ Ὑψίστου, ὁ συναντήσας Ἀβραὰμ ὑποστρέφοντι ἀπὸ τῆς κοπῆς τῶν βασιλέων</b> καὶ <b>εὐλογήσας αὐτόν</b>, <versestart number="2"/> ᾧ καὶ <b>δεκάτην ἀπὸ πάντων</b> ἐμέρισεν <b>Ἀβραάμ</b>, πρῶτον μὲν ἑρμηνευόμενος βασιλεὺς δικαιοσύνης, ἔπειτα δὲ καὶ <b>βασιλεὺς Σαλήμ</b>, ὅ ἐστιν βασιλεὺς εἰρήνης, <versestart number="3"/> ἀπάτωρ, ἀμήτωρ, ἀγενεαλόγητος, μήτε ἀρχὴν ἡμερῶν μήτε ζωῆς τέλος ἔχων, ἀφωμοιωμένος δὲ τῷ Υἱῷ τοῦ Θεοῦ, μένει <b>ἱερεὺς</b> εἰς τὸ διηνεκές. <versestart number="4"/> Θεωρεῖτε δὲ πηλίκος οὗτος ᾧ δεκάτην <b>Ἀβραὰμ ἔδωκεν</b> ἐκ τῶν ἀκροθινίων ὁ πατριάρχης. <versestart number="5"/> καὶ οἱ μὲν ἐκ τῶν υἱῶν Λευεὶ τὴν ἱερατείαν λαμβάνοντες ἐντολὴν ἔχουσιν ἀποδεκατοῖν τὸν λαὸν κατὰ τὸν νόμον, τοῦτ’ ἔστιν τοὺς ἀδελφοὺς αὐτῶν, καίπερ ἐξεληλυθότας ἐκ τῆς ὀσφύος Ἀβραάμ· <versestart number="6"/> ὁ δὲ μὴ γενεαλογούμενος ἐξ αὐτῶν δεδεκάτωκεν Ἀβραάμ, καὶ τὸν ἔχοντα τὰς ἐπαγγελίας εὐλόγηκεν. <versestart number="7"/> χωρὶς δὲ πάσης ἀντιλογίας τὸ ἔλαττον ὑπὸ τοῦ κρείττονος εὐλογεῖται. <versestart number="8"/> καὶ ὧδε μὲν <b>δεκάτας</b> ἀποθνῄσκοντες ἄνθρωποι λαμβάνουσιν, ἐκεῖ δὲ μαρτυρούμενος ὅτι ζῇ. <versestart number="9"/> καὶ ὡς ἔπος εἰπεῖν, δι’ Ἀβραὰμ καὶ Λευεὶς ὁ δεκάτας λαμβάνων δεδεκάτωται· <versestart number="10"/> ἔτι γὰρ ἐν τῇ ὀσφύϊ τοῦ πατρὸς ἦν ὅτε συνήντησεν αὐτῷ Μελχισέδεκ. <versestart number="11"/> Εἰ μὲν οὖν τελείωσις διὰ τῆς Λευειτικῆς ἱερωσύνης ἦν, ὁ λαὸς γὰρ ἐπ’ αὐτῆς νενομοθέτηται, τίς ἔτι χρεία <b>κατὰ τὴν τάξιν Μελχισέδεκ</b> ἕτερον ἀνίστασθαι <b>ἱερέα</b> καὶ οὐ <b>κατὰ τὴν τάξιν</b> Ἀαρὼν λέγεσθαι; <versestart number="12"/> μετατιθεμένης γὰρ τῆς ἱερωσύνης ἐξ ἀνάγκης καὶ νόμου μετάθεσις γίνεται. <versestart number="13"/> ἐφ’ ὃν γὰρ λέγεται ταῦτα, φυλῆς ἑτέρας μετέσχηκεν, ἀφ’ ἧς οὐδεὶς προσέσχηκεν τῷ θυσιαστηρίῳ· <versestart number="14"/> πρόδηλον γὰρ ὅτι ἐξ Ἰούδα ἀνατέταλκεν ὁ Κύριος ἡμῶν, εἰς ἣν φυλὴν περὶ ἱερέων οὐδὲν Μωϋσῆς ἐλάλησεν. <versestart number="15"/> Καὶ περισσότερον ἔτι κατάδηλόν ἐστιν, εἰ κατὰ τὴν ὁμοιότητα Μελχισέδεκ ἀνίσταται ἱερεὺς ἕτερος, <versestart number="16"/> ὃς οὐ κατὰ νόμον ἐντολῆς σαρκίνης γέγονεν ἀλλὰ κατὰ δύναμιν ζωῆς ἀκαταλύτου. <versestart number="17"/> μαρτυρεῖται γὰρ ὅτι <b>Σὺ ἱερεὺς εἰς τὸν αἰῶνα κατὰ τὴν τάξιν Μελχισέδεκ</b>. <versestart number="18"/> ἀθέτησις μὲν γὰρ γίνεται προαγούσης ἐντολῆς διὰ τὸ αὐτῆς ἀσθενὲς καὶ ἀνωφελές, <versestart number="19"/> οὐδὲν γὰρ ἐτελείωσεν ὁ νόμος, ἐπεισαγωγὴ δὲ κρείττονος ἐλπίδος, δι’ ἧς ἐγγίζομεν τῷ Θεῷ. <versestart number="20"/> Καὶ καθ’ ὅσον οὐ χωρὶς ὁρκωμοσίας, —οἱ μὲν γὰρ χωρὶς ὁρκωμοσίας εἰσὶν ἱερεῖς γεγονότες, <versestart number="21"/> ὁ δὲ μετὰ ὁρκωμοσίας διὰ τοῦ λέγοντος πρὸς αὐτόν Ὤμοσεν Κύριος, καὶ οὐ μεταμεληθήσεται Σὺ ἱερεὺς εἰς τὸν αἰῶνα· <versestart number="22"/> —κατὰ τοσοῦτο καὶ κρείττονος διαθήκης γέγονεν ἔγγυος Ἰησοῦς. <versestart number="23"/> Καὶ οἱ μὲν πλείονές εἰσιν γεγονότες ἱερεῖς διὰ τὸ θανάτῳ κωλύεσθαι παραμένειν· <versestart number="24"/> ὁ δὲ διὰ τὸ μένειν αὐτὸν εἰς τὸν αἰῶνα ἀπαράβατον ἔχει τὴν ἱερωσύνην· <versestart number="25"/> ὅθεν καὶ σῴζειν εἰς τὸ παντελὲς δύναται τοὺς προσερχομένους δι’ αὐτοῦ τῷ Θεῷ, πάντοτε ζῶν εἰς τὸ ἐντυγχάνειν ὑπὲρ αὐτῶν. <versestart number="26"/> Τοιοῦτος γὰρ ἡμῖν καὶ ἔπρεπεν ἀρχιερεύς, ὅσιος, ἄκακος, ἀμίαντος, κεχωρισμένος ἀπὸ τῶν ἁμαρτωλῶν, καὶ ὑψηλότερος τῶν οὐρανῶν γενόμενος· <versestart number="27"/> ὃς οὐκ ἔχει καθ’ ἡμέραν ἀνάγκην, ὥσπερ οἱ ἀρχιερεῖς, πρότερον ὑπὲρ τῶν ἰδίων ἁμαρτιῶν θυσίας ἀναφέρειν, ἔπειτα τῶν τοῦ λαοῦ· τοῦτο γὰρ ἐποίησεν ἐφάπαξ ἑαυτὸν ἀνενέγκας. <versestart number="28"/> ὁ νόμος γὰρ ἀνθρώπους καθίστησιν ἀρχιερεῖς ἔχοντας ἀσθένειαν, ὁ λόγος δὲ τῆς ὁρκωμοσίας τῆς μετὰ τὸν νόμον <b>Υἱόν εἰς τὸν αἰῶνα</b> τετελειωμένον.</p>
<p text_indent="0"></p>
<chapterstart number="8"/><p text_indent="0"></p>
<p text_indent="1"><versestart number="1"/> Κεφάλαιον δὲ ἐπὶ τοῖς λεγομένοις, τοιοῦτον ἔχομεν ἀρχιερέα, ὃς <b>ἐκάθισεν ἐν δεξιᾷ</b> τοῦ θρόνου τῆς Μεγαλωσύνης ἐν τοῖς οὐρανοῖς, <versestart number="2"/> τῶν ἁγίων λειτουργὸς καὶ <b>τῆς σκηνῆς</b> τῆς ἀληθινῆς, <b>ἣν ἔπηξεν ὁ Κύριος</b>, οὐκ ἄνθρωπος. <versestart number="3"/> Πᾶς γὰρ ἀρχιερεὺς εἰς τὸ προσφέρειν δῶρά τε καὶ θυσίας καθίσταται· ὅθεν ἀναγκαῖον ἔχειν τι καὶ τοῦτον ὃ προσενέγκῃ. <versestart number="4"/> εἰ μὲν οὖν ἦν ἐπὶ γῆς, οὐδ’ ἂν ἦν ἱερεύς, ὄντων τῶν προσφερόντων κατὰ νόμον τὰ δῶρα· <versestart number="5"/> οἵτινες ὑποδείγματι καὶ σκιᾷ λατρεύουσιν τῶν ἐπουρανίων, καθὼς κεχρημάτισται Μωϋσῆς μέλλων ἐπιτελεῖν τὴν σκηνήν. <b>Ὅρα</b> γάρ φησίν, <b>ποιήσεις πάντα κατὰ τὸν τύπον τὸν δειχθέντα σοι ἐν τῷ ὄρει</b>· <versestart number="6"/> νῦν δὲ διαφορωτέρας τέτυχεν λειτουργίας, ὅσῳ καὶ κρείττονός ἐστιν διαθήκης μεσίτης, ἥτις ἐπὶ κρείττοσιν ἐπαγγελίαις νενομοθέτηται. <versestart number="7"/> εἰ γὰρ ἡ πρώτη ἐκείνη ἦν ἄμεμπτος, οὐκ ἂν δευτέρας ἐζητεῖτο τόπος. <versestart number="8"/> μεμφόμενος γὰρ αὐτοὺς λέγει </p>
<p text_indent="1"><b>Ἰδοὺ ἡμέραι ἔρχονται, λέγει Κύριος, </b></p>
<p text_indent="2">καὶ συντελέσω ἐπὶ τὸν οἶκον Ἰσραὴλ καὶ ἐπὶ τὸν οἶκον Ἰούδα διαθήκην καινήν,</p>
<p text_indent="1"><versestart number="9"/> <b>οὐ κατὰ τὴν διαθήκην ἣν ἐποίησα τοῖς πατράσιν αὐτῶν </b></p>
<p text_indent="2">ἐν ἡμέρᾳ ἐπιλαβομένου μου τῆς χειρὸς αὐτῶν ἐξαγαγεῖν αὐτοὺς ἐκ γῆς Αἰγύπτου, </p>
<p text_indent="1">ὅτι αὐτοὶ οὐκ ἐνέμειναν ἐν τῇ διαθήκῃ μου, </p>
<p text_indent="2">κἀγὼ ἠμέλησα αὐτῶν, λέγει Κύριος.</p>
<p text_indent="1"><versestart number="10"/> <b>ὅτι αὕτη ἡ διαθήκη ἣν διαθήσομαι τῷ οἴκῳ Ἰσραὴλ </b></p>
<p text_indent="2">μετὰ τὰς ἡμέρας ἐκείνας, λέγει Κύριος, </p>
<p text_indent="1">διδοὺς νόμους μου εἰς τὴν διάνοιαν αὐτῶν, </p>
<p text_indent="2">καὶ ἐπὶ καρδίας αὐτῶν ἐπιγράψω αὐτούς, </p>
<p text_indent="1">καὶ ἔσομαι αὐτοῖς εἰς Θεόν </p>
<p text_indent="2">καὶ αὐτοὶ ἔσονταί μοι εἰς λαόν.</p>
<p text_indent="1"><versestart number="11"/> <b>καὶ οὐ μὴ διδάξωσιν ἕκαστος τὸν πολίτην αὐτοῦ </b></p>
<p text_indent="2">καὶ ἕκαστος τὸν ἀδελφὸν αὐτοῦ, λέγων Γνῶθι τὸν Κύριον, </p>
<p text_indent="1">ὅτι πάντες εἰδήσουσίν με </p>
<p text_indent="2">ἀπὸ μικροῦ ἕως μεγάλου αὐτῶν.</p>
<p text_indent="1"><versestart number="12"/> <b>ὅτι ἵλεως ἔσομαι ταῖς ἀδικίαις αὐτῶν, </b></p>
<p text_indent="2"><b>καὶ τῶν ἁμαρτιῶν αὐτῶν οὐ μὴ μνησθῶ ἔτι</b>.</p>
<p text_indent="0"><versestart number="13"/> ἐν τῷ λέγειν Καινὴν πεπαλαίωκεν τὴν πρώτην· τὸ δὲ παλαιούμενον καὶ γηράσκον ἐγγὺς ἀφανισμοῦ.</p>
<p text_indent="0"></p>
<chapterstart number="9"/><p text_indent="0"></p>
<p text_indent="1"><versestart number="1"/> Εἶχε μὲν οὖν καὶ ἡ πρώτη δικαιώματα λατρείας τό τε ἅγιον κοσμικόν. <versestart number="2"/> σκηνὴ γὰρ κατεσκευάσθη ἡ πρώτη, ἐν ᾗ ἥ τε λυχνία καὶ ἡ τράπεζα καὶ ἡ πρόθεσις τῶν ἄρτων, ἥτις λέγεται Ἅγια· <versestart number="3"/> μετὰ δὲ τὸ δεύτερον καταπέτασμα σκηνὴ ἡ λεγομένη Ἅγια ἁγίων, <versestart number="4"/> χρυσοῦν ἔχουσα θυμιατήριον καὶ τὴν κιβωτὸν τῆς διαθήκης περικεκαλυμμένην πάντοθεν χρυσίῳ, ἐν ᾗ στάμνος χρυσῆ ἔχουσα τὸ μάννα καὶ ἡ ῥάβδος Ἀαρὼν ἡ βλαστήσασα καὶ αἱ πλάκες τῆς διαθήκης, <versestart number="5"/> ὑπεράνω δὲ αὐτῆς Χερουβεὶν δόξης κατασκιάζοντα τὸ ἱλαστήριον· περὶ ὧν οὐκ ἔστιν νῦν λέγειν κατὰ μέρος. <versestart number="6"/> Τούτων δὲ οὕτως κατεσκευασμένων εἰς μὲν τὴν πρώτην σκηνὴν διὰ παντὸς εἰσίασιν οἱ ἱερεῖς τὰς λατρείας ἐπιτελοῦντες, <versestart number="7"/> εἰς δὲ τὴν δευτέραν ἅπαξ τοῦ ἐνιαυτοῦ μόνος ὁ ἀρχιερεύς, οὐ χωρὶς αἵματος, ὃ προσφέρει ὑπὲρ ἑαυτοῦ καὶ τῶν τοῦ λαοῦ ἀγνοημάτων, <versestart number="8"/> τοῦτο δηλοῦντος τοῦ Πνεύματος τοῦ Ἁγίου, μήπω πεφανερῶσθαι τὴν τῶν ἁγίων ὁδὸν ἔτι τῆς πρώτης σκηνῆς ἐχούσης στάσιν, <versestart number="9"/> ἥτις παραβολὴ εἰς τὸν καιρὸν τὸν ἐνεστηκότα, καθ’ ἣν δῶρά τε καὶ θυσίαι προσφέρονται μὴ δυνάμεναι κατὰ συνείδησιν τελειῶσαι τὸν λατρεύοντα, <versestart number="10"/> μόνον ἐπὶ βρώμασιν καὶ πόμασιν καὶ διαφόροις βαπτισμοῖς, δικαιώματα σαρκὸς μέχρι καιροῦ διορθώσεως ἐπικείμενα. <versestart number="11"/> Χριστὸς δὲ παραγενόμενος ἀρχιερεὺς τῶν γενομένων ἀγαθῶν, διὰ τῆς μείζονος καὶ τελειοτέρας σκηνῆς οὐ χειροποιήτου, τοῦτ’ ἔστιν οὐ ταύτης τῆς κτίσεως, <versestart number="12"/> οὐδὲ δι’ αἵματος τράγων καὶ μόσχων, διὰ δὲ τοῦ ἰδίου αἵματος, εἰσῆλθεν ἐφάπαξ εἰς τὰ ἅγια, αἰωνίαν λύτρωσιν εὑράμενος. <versestart number="13"/> εἰ γὰρ τὸ αἷμα τράγων καὶ ταύρων καὶ σποδὸς δαμάλεως ῥαντίζουσα τοὺς κεκοινωμένους ἁγιάζει πρὸς τὴν τῆς σαρκὸς καθαρότητα, <versestart number="14"/> πόσῳ μᾶλλον τὸ αἷμα τοῦ Χριστοῦ, ὃς διὰ Πνεύματος αἰωνίου ἑαυτὸν προσήνεγκεν ἄμωμον τῷ Θεῷ, καθαριεῖ τὴν συνείδησιν ἡμῶν ἀπὸ νεκρῶν ἔργων εἰς τὸ λατρεύειν Θεῷ ζῶντι. <versestart number="15"/> Καὶ διὰ τοῦτο διαθήκης καινῆς μεσίτης ἐστίν, ὅπως θανάτου γενομένου εἰς ἀπολύτρωσιν τῶν ἐπὶ τῇ πρώτῃ διαθήκῃ παραβάσεων τὴν ἐπαγγελίαν λάβωσιν οἱ κεκλημένοι τῆς αἰωνίου κληρονομίας. <versestart number="16"/> ὅπου γὰρ διαθήκη, θάνατον ἀνάγκη φέρεσθαι τοῦ διαθεμένου· <versestart number="17"/> διαθήκη γὰρ ἐπὶ νεκροῖς βεβαία, ἐπεὶ μή ποτε ἰσχύει ὅτε ζῇ ὁ διαθέμενος. <versestart number="18"/> Ὅθεν οὐδὲ ἡ πρώτη χωρὶς αἵματος ἐνκεκαίνισται. <versestart number="19"/> λαληθείσης γὰρ πάσης ἐντολῆς κατὰ τὸν νόμον ὑπὸ Μωϋσέως παντὶ τῷ λαῷ, λαβὼν τὸ αἷμα τῶν μόσχων καὶ τῶν τράγων μετὰ ὕδατος καὶ ἐρίου κοκκίνου καὶ ὑσσώπου, αὐτό τε τὸ βιβλίον καὶ πάντα τὸν λαὸν ἐράντισεν, <versestart number="20"/> λέγων <b>Τοῦτο τὸ αἷμα τῆς διαθήκης ἧς ἐνετείλατο πρὸς ὑμᾶς ὁ Θεός</b>. <versestart number="21"/> καὶ τὴν σκηνὴν δὲ καὶ πάντα τὰ σκεύη τῆς λειτουργίας τῷ αἵματι ὁμοίως ἐράντισεν. <versestart number="22"/> καὶ σχεδὸν ἐν αἵματι πάντα καθαρίζεται κατὰ τὸν νόμον, καὶ χωρὶς αἱματεκχυσίας οὐ γίνεται ἄφεσις. <versestart number="23"/> Ἀνάγκη οὖν τὰ μὲν ὑποδείγματα τῶν ἐν τοῖς οὐρανοῖς τούτοις καθαρίζεσθαι, αὐτὰ δὲ τὰ ἐπουράνια κρείττοσιν θυσίαις παρὰ ταύτας. <versestart number="24"/> οὐ γὰρ εἰς χειροποίητα εἰσῆλθεν ἅγια Χριστός, ἀντίτυπα τῶν ἀληθινῶν, ἀλλ’ εἰς αὐτὸν τὸν οὐρανόν, νῦν ἐμφανισθῆναι τῷ προσώπῳ τοῦ Θεοῦ ὑπὲρ ἡμῶν· <versestart number="25"/> οὐδ’ ἵνα πολλάκις προσφέρῃ ἑαυτόν, ὥσπερ ὁ ἀρχιερεὺς εἰσέρχεται εἰς τὰ ἅγια κατ’ ἐνιαυτὸν ἐν αἵματι ἀλλοτρίῳ, <versestart number="26"/> ἐπεὶ ἔδει αὐτὸν πολλάκις παθεῖν ἀπὸ καταβολῆς κόσμου· νυνὶ δὲ ἅπαξ ἐπὶ συντελείᾳ τῶν αἰώνων εἰς ἀθέτησιν τῆς ἁμαρτίας διὰ τῆς θυσίας αὐτοῦ πεφανέρωται. <versestart number="27"/> καὶ καθ’ ὅσον ἀπόκειται τοῖς ἀνθρώποις ἅπαξ ἀποθανεῖν, μετὰ δὲ τοῦτο κρίσις, <versestart number="28"/> οὕτως καὶ ὁ Χριστός, ἅπαξ προσενεχθεὶς εἰς τὸ <b>πολλῶν ἀνενεγκεῖν ἁμαρτίας</b>, ἐκ δευτέρου χωρὶς ἁμαρτίας ὀφθήσεται τοῖς αὐτὸν ἀπεκδεχομένοις εἰς σωτηρίαν.</p>
<p text_indent="0"></p>
<chapterstart number="10"/><p text_indent="0"></p>
<p text_indent="1"><versestart number="1"/> Σκιὰν γὰρ ἔχων ὁ νόμος τῶν μελλόντων ἀγαθῶν, οὐκ αὐτὴν τὴν εἰκόνα τῶν πραγμάτων, κατ’ ἐνιαυτὸν ταῖς αὐταῖς θυσίαις ἃς προσφέρουσιν εἰς τὸ διηνεκὲς οὐδέποτε δύναται τοὺς προσερχομένους τελειῶσαι· <versestart number="2"/> ἐπεὶ οὐκ ἂν ἐπαύσαντο προσφερόμεναι, διὰ τὸ μηδεμίαν ἔχειν ἔτι συνείδησιν ἁμαρτιῶν τοὺς λατρεύοντας ἅπαξ κεκαθαρισμένους; <versestart number="3"/> ἀλλ’ ἐν αὐταῖς ἀνάμνησις ἁμαρτιῶν κατ’ ἐνιαυτόν· <versestart number="4"/> ἀδύνατον γὰρ αἷμα ταύρων καὶ τράγων ἀφαιρεῖν ἁμαρτίας. <versestart number="5"/> Διὸ εἰσερχόμενος εἰς τὸν κόσμον λέγει </p>
<p text_indent="1"><b>Θυσίαν καὶ προσφορὰν οὐκ ἠθέλησας, σῶμα δὲ κατηρτίσω μοι·</b></p>
<p text_indent="1"><versestart number="6"/> <b>ὁλοκαυτώματα καὶ περὶ ἁμαρτίας οὐκ εὐδόκησας.</b></p>
<p text_indent="2"><versestart number="7"/> <b>τότε εἶπον Ἰδοὺ ἥκω, ἐν κεφαλίδι βιβλίου γέγραπται περὶ ἐμοῦ, </b></p>
<p text_indent="1">τοῦ ποιῆσαι ὁ Θεός, τὸ θέλημά σου.</p>
<p text_indent="0"><versestart number="8"/> ἀνώτερον λέγων ὅτι Θυσίας καὶ <b>προσφορὰς</b> καὶ <b>ὁλοκαυτώματα καὶ περὶ ἁμαρτίας οὐκ ἠθέλησας οὐδὲ εὐδόκησας</b>, αἵτινες κατὰ νόμον προσφέρονται, <versestart number="9"/> τότε εἴρηκεν <b>Ἰδοὺ ἥκω τοῦ ποιῆσαι τὸ θέλημά σου</b>. ἀναιρεῖ τὸ πρῶτον ἵνα τὸ δεύτερον στήσῃ. <versestart number="10"/> ἐν ᾧ θελήματι ἡγιασμένοι ἐσμὲν διὰ τῆς προσφορᾶς τοῦ σώματος Ἰησοῦ Χριστοῦ ἐφάπαξ. <versestart number="11"/> Καὶ πᾶς μὲν ἱερεὺς ἕστηκεν καθ’ ἡμέραν λειτουργῶν καὶ τὰς αὐτὰς πολλάκις προσφέρων θυσίας, αἵτινες οὐδέποτε δύνανται περιελεῖν ἁμαρτίας· <versestart number="12"/> οὗτος δὲ μίαν ὑπὲρ ἁμαρτιῶν προσενέγκας θυσίαν εἰς τὸ διηνεκὲς <b>ἐκάθισεν ἐν δεξιᾷ τοῦ Θεοῦ</b>, <versestart number="13"/> τὸ λοιπὸν ἐκδεχόμενος <b>ἕως τεθῶσιν οἱ ἐχθροὶ αὐτοῦ ὑποπόδιον τῶν ποδῶν αὐτοῦ</b>. <versestart number="14"/> μιᾷ γὰρ προσφορᾷ τετελείωκεν εἰς τὸ διηνεκὲς τοὺς ἁγιαζομένους. <versestart number="15"/> Μαρτυρεῖ δὲ ἡμῖν καὶ τὸ Πνεῦμα τὸ Ἅγιον· μετὰ γὰρ τὸ εἰρηκέναι </p>
<p text_indent="1"><versestart number="16"/> <b>Αὕτη ἡ διαθήκη ἣν διαθήσομαι</b> πρὸς αὐτοὺς </p>
<p text_indent="2">μετὰ τὰς ἡμέρας ἐκείνας, λέγει Κύριος· </p>
<p text_indent="2">διδοὺς νόμους μου ἐπὶ καρδίας αὐτῶν, </p>
<p text_indent="1">καὶ ἐπὶ τὴν διάνοιαν αὐτῶν ἐπιγράψω αὐτούς,</p>
<p text_indent="0"><versestart number="17"/> καὶ τῶν ἁμαρτιῶν αὐτῶν καὶ τῶν ἀνομιῶν αὐτῶν οὐ μὴ μνησθήσομαι ἔτι. <versestart number="18"/> ὅπου δὲ ἄφεσις τούτων, οὐκέτι προσφορὰ περὶ ἁμαρτίας. </p>
<p text_indent="1"><versestart number="19"/> Ἔχοντες οὖν, ἀδελφοί, παρρησίαν εἰς τὴν εἴσοδον τῶν ἁγίων ἐν τῷ αἵματι Ἰησοῦ, <versestart number="20"/> ἣν ἐνεκαίνισεν ἡμῖν ὁδὸν πρόσφατον καὶ ζῶσαν διὰ τοῦ καταπετάσματος, τοῦτ’ ἔστιν τῆς σαρκὸς αὐτοῦ, <versestart number="21"/> καὶ <b>ἱερέα μέγαν ἐπὶ τὸν οἶκον τοῦ Θεοῦ</b>, <versestart number="22"/> προσερχώμεθα μετὰ ἀληθινῆς καρδίας ἐν πληροφορίᾳ πίστεως, ῥεραντισμένοι τὰς καρδίας ἀπὸ συνειδήσεως πονηρᾶς καὶ λελουσμένοι τὸ σῶμα ὕδατι καθαρῷ· <versestart number="23"/> κατέχωμεν τὴν ὁμολογίαν τῆς ἐλπίδος ἀκλινῆ, πιστὸς γὰρ ὁ ἐπαγγειλάμενος, <versestart number="24"/> καὶ κατανοῶμεν ἀλλήλους εἰς παροξυσμὸν ἀγάπης καὶ καλῶν ἔργων, <versestart number="25"/> μὴ ἐγκαταλείποντες τὴν ἐπισυναγωγὴν ἑαυτῶν, καθὼς ἔθος τισίν, ἀλλὰ παρακαλοῦντες, καὶ τοσούτῳ μᾶλλον ὅσῳ βλέπετε ἐγγίζουσαν τὴν ἡμέραν. <versestart number="26"/> Ἑκουσίως γὰρ ἁμαρτανόντων ἡμῶν μετὰ τὸ λαβεῖν τὴν ἐπίγνωσιν τῆς ἀληθείας, οὐκέτι περὶ ἁμαρτιῶν ἀπολείπεται θυσία, <versestart number="27"/> φοβερὰ δέ τις ἐκδοχὴ κρίσεως καὶ <b>πυρὸς ζῆλος ἐσθίειν</b> μέλλοντος <b>τοὺς ὑπεναντίους</b>. <versestart number="28"/> ἀθετήσας τις νόμον Μωϋσέως χωρὶς οἰκτιρμῶν <b>ἐπὶ δυσὶν ἢ τρισὶν μάρτυσιν ἀποθνήσκει</b>· <versestart number="29"/> πόσῳ δοκεῖτε χείρονος ἀξιωθήσεται τιμωρίας ὁ τὸν Υἱὸν τοῦ Θεοῦ καταπατήσας καὶ <b>τὸ αἷμα τῆς διαθήκης</b> κοινὸν ἡγησάμενος ἐν ᾧ ἡγιάσθη, καὶ τὸ Πνεῦμα τῆς χάριτος ἐνυβρίσας. <versestart number="30"/> οἴδαμεν γὰρ τὸν εἰπόντα<b> Ἐμοὶ ἐκδίκησις, ἐγὼ ἀνταποδώσω</b>· καὶ πάλιν <b>Κρινεῖ Κύριος τὸν λαὸν αὐτοῦ</b>. <versestart number="31"/> φοβερὸν τὸ ἐμπεσεῖν εἰς χεῖρας Θεοῦ ζῶντος. <versestart number="32"/> Ἀναμιμνῄσκεσθε δὲ τὰς πρότερον ἡμέρας, ἐν αἷς φωτισθέντες πολλὴν ἄθλησιν ὑπεμείνατε παθημάτων, <versestart number="33"/> τοῦτο μὲν ὀνειδισμοῖς τε καὶ θλίψεσιν θεατριζόμενοι, τοῦτο δὲ κοινωνοὶ τῶν οὕτως ἀναστρεφομένων γενηθέντες. <versestart number="34"/> καὶ γὰρ τοῖς δεσμίοις συνεπαθήσατε, καὶ τὴν ἁρπαγὴν τῶν ὑπαρχόντων ὑμῶν μετὰ χαρᾶς προσεδέξασθε, γινώσκοντες ἔχειν ἑαυτοὺς κρείσσονα ὕπαρξιν καὶ μένουσαν. <versestart number="35"/> Μὴ ἀποβάλητε οὖν τὴν παρρησίαν ὑμῶν, ἥτις ἔχει μεγάλην μισθαποδοσίαν. <versestart number="36"/> ὑπομονῆς γὰρ ἔχετε χρείαν ἵνα τὸ θέλημα τοῦ Θεοῦ ποιήσαντες κομίσησθε τὴν ἐπαγγελίαν. </p>
<p text_indent="1"><versestart number="37"/> <b>ἔτι</b> γὰρ <b>μικρὸν ὅσον ὅσον, </b></p>
<p text_indent="2">ὁ ἐρχόμενος ἥξει καὶ οὐ χρονίσει·</p>
<p text_indent="1"><versestart number="38"/> <b>ὁ δὲ δίκαιός μου ἐκ πίστεως ζήσεται, </b></p>
<p text_indent="2">καὶ <b>ἐὰν ὑποστείληται, οὐκ εὐδοκεῖ ἡ ψυχή μου ἐν αὐτῷ.</b></p>
<p text_indent="1"><versestart number="39"/> ἡμεῖς δὲ οὐκ ἐσμὲν <b>ὑποστολῆς</b> εἰς ἀπώλειαν, ἀλλὰ <b>πίστεως</b> εἰς περιποίησιν ψυχῆς.</p>
<p text_indent="0"></p>
<chapterstart number="11"/><p text_indent="0"></p>
<p text_indent="1"><versestart number="1"/> Ἔστιν δὲ πίστις ἐλπιζομένων ὑπόστασις, πραγμάτων ἔλεγχος οὐ βλεπομένων. <versestart number="2"/> ἐν ταύτῃ γὰρ ἐμαρτυρήθησαν οἱ πρεσβύτεροι. <versestart number="3"/> Πίστει νοοῦμεν κατηρτίσθαι τοὺς αἰῶνας ῥήματι Θεοῦ, εἰς τὸ μὴ ἐκ φαινομένων τὸ βλεπόμενον γεγονέναι. <versestart number="4"/> Πίστει πλείονα θυσίαν Ἄβελ παρὰ Κάϊν προσήνεγκεν τῷ Θεῷ, δι’ ἧς ἐμαρτυρήθη εἶναι δίκαιος, μαρτυροῦντος ἐπὶ τοῖς δώροις αὐτοῦ τοῦ Θεοῦ, καὶ δι’ αὐτῆς ἀποθανὼν ἔτι λαλεῖ. <versestart number="5"/> Πίστει Ἐνὼχ μετετέθη τοῦ μὴ ἰδεῖν θάνατον, καὶ οὐχ <b>ηὑρίσκετο διότι μετέθηκεν αὐτὸν ὁ Θεός</b>. πρὸ γὰρ τῆς μεταθέσεως μεμαρτύρηται <b>εὐαρεστηκέναι </b><b>τῷ </b><b>Θεῷ</b>· <versestart number="6"/> χωρὶς δὲ πίστεως ἀδύνατον <b>εὐαρεστῆσαι</b>· πιστεῦσαι γὰρ δεῖ τὸν προσερχόμενον τῷ Θεῷ, ὅτι ἔστιν καὶ τοῖς ἐκζητοῦσιν αὐτὸν μισθαποδότης γίνεται. <versestart number="7"/> Πίστει χρηματισθεὶς Νῶε περὶ τῶν μηδέπω βλεπομένων, εὐλαβηθεὶς κατεσκεύασεν κιβωτὸν εἰς σωτηρίαν τοῦ οἴκου αὐτοῦ, δι’ ἧς κατέκρινεν τὸν κόσμον, καὶ τῆς κατὰ πίστιν δικαιοσύνης ἐγένετο κληρονόμος. <versestart number="8"/> Πίστει καλούμενος Ἀβραὰμ ὑπήκουσεν <b>ἐξελθεῖν</b> εἰς τόπον ὃν ἤμελλεν λαμβάνειν εἰς κληρονομίαν, καὶ <b>ἐξῆλθεν</b> μὴ ἐπιστάμενος ποῦ ἔρχεται. <versestart number="9"/> Πίστει <b>παρῴκησεν</b> εἰς γῆν τῆς ἐπαγγελίας ὡς ἀλλοτρίαν, ἐν σκηναῖς κατοικήσας, μετὰ Ἰσαὰκ καὶ Ἰακὼβ τῶν συνκληρονόμων τῆς ἐπαγγελίας τῆς αὐτῆς· <versestart number="10"/> ἐξεδέχετο γὰρ τὴν τοὺς θεμελίους ἔχουσαν πόλιν, ἧς τεχνίτης καὶ δημιουργὸς ὁ Θεός. <versestart number="11"/> Πίστει καὶ αὐτῇ Σάρρᾳ δύναμιν εἰς καταβολὴν σπέρματος ἔλαβεν καὶ παρὰ καιρὸν ἡλικίας, ἐπεὶ πιστὸν ἡγήσατο τὸν ἐπαγγειλάμενον. <versestart number="12"/> διὸ καὶ ἀφ’ ἑνὸς ἐγεννήθησαν, καὶ ταῦτα νενεκρωμένου, <b>καθὼς τὰ ἄστρα τοῦ οὐρανοῦ</b> τῷ πλήθει <b>καὶ ὡς ἡ ἄμμος ἡ παρὰ τὸ χεῖλος τῆς θαλάσσης ἡ ἀναρίθμητος</b>. <versestart number="13"/> Κατὰ πίστιν ἀπέθανον οὗτοι πάντες, μὴ κομισάμενοι τὰς ἐπαγγελίας, ἀλλὰ πόρρωθεν αὐτὰς ἰδόντες καὶ ἀσπασάμενοι, καὶ ὁμολογήσαντες ὅτι ξένοι <b>καὶ παρεπίδημοί</b> εἰσιν <b>ἐπὶ τῆς γῆς</b>. <versestart number="14"/> οἱ γὰρ τοιαῦτα λέγοντες ἐμφανίζουσιν ὅτι πατρίδα ἐπιζητοῦσιν. <versestart number="15"/> καὶ εἰ μὲν ἐκείνης ἐμνημόνευον ἀφ’ ἧς ἐξέβησαν, εἶχον ἂν καιρὸν ἀνακάμψαι· <versestart number="16"/> νῦν δὲ κρείττονος ὀρέγονται, τοῦτ’ ἔστιν ἐπουρανίου. διὸ οὐκ ἐπαισχύνεται αὐτοὺς ὁ Θεὸς Θεὸς ἐπικαλεῖσθαι αὐτῶν· ἡτοίμασεν γὰρ αὐτοῖς πόλιν. <versestart number="17"/> Πίστει <b>προσενήνοχεν Ἀβραὰμ τὸν Ἰσαὰκ πειραζόμενος</b>, καὶ <b>τὸν μονογενῆ</b> προσέφερεν ὁ τὰς ἐπαγγελίας ἀναδεξάμενος, <versestart number="18"/> πρὸς ὃν ἐλαλήθη ὅτι <b>Ἐν Ἰσαὰκ κληθήσεταί σοι σπέρμα</b>, <versestart number="19"/> λογισάμενος ὅτι καὶ ἐκ νεκρῶν ἐγείρειν δυνατὸς ὁ Θεός· ὅθεν αὐτὸν καὶ ἐν παραβολῇ ἐκομίσατο. <versestart number="20"/> Πίστει καὶ περὶ μελλόντων εὐλόγησεν Ἰσαὰκ τὸν Ἰακὼβ καὶ τὸν Ἠσαῦ. <versestart number="21"/> Πίστει Ἰακὼβ ἀποθνῄσκων ἕκαστον τῶν υἱῶν Ἰωσὴφ εὐλόγησεν, καὶ<b> προσεκύνησεν ἐπὶ τὸ ἄκρον τῆς ῥάβδου αὐτοῦ</b>. <versestart number="22"/> Πίστει Ἰωσὴφ τελευτῶν περὶ τῆς ἐξόδου τῶν υἱῶν Ἰσραὴλ ἐμνημόνευσεν καὶ περὶ τῶν ὀστέων αὐτοῦ ἐνετείλατο. <versestart number="23"/> Πίστει Μωϋσῆς γεννηθεὶς ἐκρύβη τρίμηνον ὑπὸ τῶν πατέρων αὐτοῦ, διότι εἶδον ἀστεῖον τὸ παιδίον, καὶ οὐκ ἐφοβήθησαν τὸ διάταγμα τοῦ βασιλέως. <versestart number="24"/> Πίστει <b>Μωϋσῆς μέγας γενόμενος</b> ἠρνήσατο λέγεσθαι υἱὸς θυγατρὸς Φαραώ, <versestart number="25"/> μᾶλλον ἑλόμενος συνκακουχεῖσθαι τῷ λαῷ τοῦ Θεοῦ ἢ πρόσκαιρον ἔχειν ἁμαρτίας ἀπόλαυσιν, <versestart number="26"/> μείζονα πλοῦτον ἡγησάμενος τῶν Αἰγύπτου θησαυρῶν <b>τὸν ὀνειδισμὸν τοῦ Χριστοῦ</b>· ἀπέβλεπεν γὰρ εἰς τὴν μισθαποδοσίαν. <versestart number="27"/> Πίστει κατέλιπεν Αἴγυπτον, μὴ φοβηθεὶς τὸν θυμὸν τοῦ βασιλέως· τὸν γὰρ ἀόρατον ὡς ὁρῶν ἐκαρτέρησεν. <versestart number="28"/> Πίστει πεποίηκεν <b>τὸ πάσχα</b> καὶ τὴν πρόσχυσιν <b>τοῦ αἵματος</b>, ἵνα μὴ <b>ὁ ὀλοθρεύων</b> τὰ πρωτότοκα θίγῃ αὐτῶν. <versestart number="29"/> Πίστει διέβησαν τὴν Ἐρυθρὰν Θάλασσαν ὡς διὰ ξηρᾶς γῆς, ἧς πεῖραν λαβόντες οἱ Αἰγύπτιοι κατεπόθησαν. <versestart number="30"/> Πίστει τὰ τείχη Ἰερειχὼ ἔπεσαν κυκλωθέντα ἐπὶ ἑπτὰ ἡμέρας. <versestart number="31"/> Πίστει Ῥαὰβ ἡ πόρνη οὐ συναπώλετο τοῖς ἀπειθήσασιν, δεξαμένη τοὺς κατασκόπους μετ’ εἰρήνης. <versestart number="32"/> Καὶ τί ἔτι λέγω; ἐπιλείψει με γὰρ διηγούμενον ὁ χρόνος περὶ Γεδεών, Βαράκ, Σαμψών, Ἰεφθάε, Δαυείδ τε καὶ Σαμουὴλ καὶ τῶν προφητῶν, <versestart number="33"/> οἳ διὰ πίστεως κατηγωνίσαντο βασιλείας, ἠργάσαντο δικαιοσύνην, ἐπέτυχον ἐπαγγελιῶν, ἔφραξαν στόματα λεόντων, <versestart number="34"/> ἔσβεσαν δύναμιν πυρός, ἔφυγον στόματα μαχαίρης, ἐδυναμώθησαν ἀπὸ ἀσθενείας, ἐγενήθησαν ἰσχυροὶ ἐν πολέμῳ, παρεμβολὰς ἔκλιναν ἀλλοτρίων. <versestart number="35"/> ἔλαβον γυναῖκες ἐξ ἀναστάσεως τοὺς νεκροὺς αὐτῶν· ἄλλοι δὲ ἐτυμπανίσθησαν, οὐ προσδεξάμενοι τὴν ἀπολύτρωσιν, ἵνα κρείττονος ἀναστάσεως τύχωσιν· <versestart number="36"/> ἕτεροι δὲ ἐμπαιγμῶν καὶ μαστίγων πεῖραν ἔλαβον, ἔτι δὲ δεσμῶν καὶ φυλακῆς· <versestart number="37"/> ἐλιθάσθησαν, ἐπειράσθησαν, ἐπρίσθησαν, ἐν φόνῳ μαχαίρης ἀπέθανον, περιῆλθον ἐν μηλωταῖς, ἐν αἰγείοις δέρμασιν, ὑστερούμενοι, θλιβόμενοι, κακουχούμενοι, <versestart number="38"/> ὧν οὐκ ἦν ἄξιος ὁ κόσμος, ἐπὶ ἐρημίαις πλανώμενοι καὶ ὄρεσιν καὶ σπηλαίοις καὶ ταῖς ὀπαῖς τῆς γῆς. <versestart number="39"/> Καὶ οὗτοι πάντες μαρτυρηθέντες διὰ τῆς πίστεως οὐκ ἐκομίσαντο τὴν ἐπαγγελίαν, <versestart number="40"/> τοῦ Θεοῦ περὶ ἡμῶν κρεῖττόν τι προβλεψαμένου, ἵνα μὴ χωρὶς ἡμῶν τελειωθῶσιν.</p>
<p text_indent="0"></p>
<chapterstart number="12"/><p text_indent="0"></p>
<p text_indent="1"><versestart number="1"/> Τοιγαροῦν καὶ ἡμεῖς, τοσοῦτον ἔχοντες περικείμενον ἡμῖν νέφος μαρτύρων, ὄγκον ἀποθέμενοι πάντα καὶ τὴν εὐπερίστατον ἁμαρτίαν, δι’ ὑπομονῆς τρέχωμεν τὸν προκείμενον ἡμῖν ἀγῶνα, <versestart number="2"/> ἀφορῶντες εἰς τὸν τῆς πίστεως ἀρχηγὸν καὶ τελειωτὴν Ἰησοῦν, ὃς ἀντὶ τῆς προκειμένης αὐτῷ χαρᾶς ὑπέμεινεν σταυρὸν αἰσχύνης καταφρονήσας, <b>ἐν δεξιᾷ τε</b> τοῦ θρόνου τοῦ Θεοῦ <b>κεκάθικεν</b>. <versestart number="3"/> ἀναλογίσασθε γὰρ τὸν τοιαύτην ὑπομεμενηκότα ὑπὸ τῶν ἁμαρτωλῶν εἰς ἑαυτὸν ἀντιλογίαν, ἵνα μὴ κάμητε ταῖς ψυχαῖς ὑμῶν ἐκλυόμενοι. <versestart number="4"/> Οὔπω μέχρις αἵματος ἀντικατέστητε πρὸς τὴν ἁμαρτίαν ἀνταγωνιζόμενοι, <versestart number="5"/> καὶ ἐκλέλησθε τῆς παρακλήσεως, ἥτις ὑμῖν ὡς υἱοῖς διαλέγεται </p>
<p text_indent="1"><b>Υἱέ μου, μὴ ὀλιγώρει παιδείας Κυρίου, </b></p>
<p text_indent="1">μηδὲ ἐκλύου ὑπ’ αὐτοῦ ἐλεγχόμενος·</p>
<p text_indent="2"><versestart number="6"/> <b>ὃν γὰρ ἀγαπᾷ Κύριος παιδεύει, </b></p>
<p text_indent="1">μαστιγοῖ δὲ πάντα υἱὸν ὃν παραδέχεται.</p>
<p text_indent="0"><versestart number="7"/> εἰς <b>παιδείαν</b> ὑπομένετε· ὡς <b>υἱοῖς</b> ὑμῖν προσφέρεται ὁ Θεός· τίς γὰρ <b>υἱὸς</b> ὃν οὐ <b>παιδεύει</b> πατήρ; <versestart number="8"/> εἰ δὲ χωρίς <b>ἐστε παιδείας</b>, ἧς μέτοχοι γεγόνασιν πάντες, ἄρα νόθοι καὶ οὐχ <b>υἱοί</b> ἐστε. <versestart number="9"/> εἶτα τοὺς μὲν τῆς σαρκὸς ἡμῶν πατέρας εἴχομεν παιδευτὰς καὶ ἐνετρεπόμεθα· οὐ πολὺ μᾶλλον ὑποταγησόμεθα τῷ Πατρὶ τῶν πνευμάτων καὶ ζήσομεν; <versestart number="10"/> οἱ μὲν γὰρ πρὸς ὀλίγας ἡμέρας κατὰ τὸ δοκοῦν αὐτοῖς ἐπαίδευον, ὁ δὲ ἐπὶ τὸ συμφέρον εἰς τὸ μεταλαβεῖν τῆς ἁγιότητος αὐτοῦ. <versestart number="11"/> πᾶσα μὲν παιδεία πρὸς μὲν τὸ παρὸν οὐ δοκεῖ χαρᾶς εἶναι ἀλλὰ λύπης, ὕστερον δὲ καρπὸν εἰρηνικὸν τοῖς δι’ αὐτῆς γεγυμνασμένοις ἀποδίδωσιν δικαιοσύνης. <versestart number="12"/> Διὸ <b>τὰς παρειμένας χεῖρας καὶ τὰ παραλελυμένα γόνατα ἀνορθώσατε</b>, <versestart number="13"/> καὶ <b>τροχιὰς ὀρθὰς ποιεῖτε τοῖς ποσὶν</b> ὑμῶν, ἵνα μὴ τὸ χωλὸν ἐκτραπῇ, ἰαθῇ δὲ μᾶλλον. <versestart number="14"/> <b>Εἰρήνην διώκετε</b> μετὰ πάντων, καὶ τὸν ἁγιασμόν, οὗ χωρὶς οὐδεὶς ὄψεται τὸν Κύριον, <versestart number="15"/> ἐπισκοποῦντες μή τις ὑστερῶν ἀπὸ τῆς χάριτος τοῦ Θεοῦ, <b>μή τις ῥίζα πικρίας ἄνω φύουσα ἐνοχλῇ</b> καὶ διὰ ταύτης μιανθῶσιν οἱ πολλοί, <versestart number="16"/> μή τις πόρνος ἢ βέβηλος ὡς <b>Ἠσαῦ</b>, ὃς ἀντὶ βρώσεως μιᾶς <b>ἀπέδετο τὰ πρωτοτόκια</b> ἑαυτοῦ. <versestart number="17"/> ἴστε γὰρ ὅτι καὶ μετέπειτα θέλων κληρονομῆσαι τὴν εὐλογίαν ἀπεδοκιμάσθη, μετανοίας γὰρ τόπον οὐχ εὗρεν, καίπερ μετὰ δακρύων ἐκζητήσας αὐτήν. <versestart number="18"/> Οὐ γὰρ προσεληλύθατε ψηλαφωμένῳ καὶ <b>κεκαυμένῳ πυρὶ</b> καὶ γνόφῳ καὶ <b>ζόφῳ καὶ θυέλλῃ</b> <versestart number="19"/> <b>καὶ σάλπιγγος ἤχῳ καὶ φωνῇ ῥημάτων</b>, ἧς οἱ ἀκούσαντες παρῃτήσαντο μὴ προστεθῆναι αὐτοῖς λόγον· <versestart number="20"/> οὐκ ἔφερον γὰρ τὸ διαστελλόμενον <b>Κἂν θηρίον θίγῃ τοῦ ὄρους, λιθοβοληθήσεται</b>· <versestart number="21"/> καί, οὕτω φοβερὸν ἦν τὸ φανταζόμενον, Μωϋσῆς εἶπεν <b>Ἔκφοβός εἰμι</b> καὶ ἔντρομος· <versestart number="22"/> ἀλλὰ προσεληλύθατε Σιὼν ὄρει καὶ πόλει Θεοῦ ζῶντος, Ἱερουσαλὴμ ἐπουρανίῳ, καὶ μυριάσιν ἀγγέλων, πανηγύρει <versestart number="23"/> καὶ ἐκκλησίᾳ πρωτοτόκων ἀπογεγραμμένων ἐν οὐρανοῖς, καὶ Κριτῇ Θεῷ πάντων, καὶ πνεύμασι δικαίων τετελειωμένων, <versestart number="24"/> καὶ διαθήκης νέας μεσίτῃ Ἰησοῦ, καὶ αἵματι ῥαντισμοῦ κρεῖττον λαλοῦντι παρὰ τὸν Ἄβελ. <versestart number="25"/> Βλέπετε μὴ παραιτήσησθε τὸν λαλοῦντα· εἰ γὰρ ἐκεῖνοι οὐκ ἐξέφυγον ἐπὶ γῆς παραιτησάμενοι τὸν χρηματίζοντα, πολὺ μᾶλλον ἡμεῖς οἱ τὸν ἀπ’ οὐρανῶν ἀποστρεφόμενοι· <versestart number="26"/> οὗ ἡ φωνὴ τὴν γῆν ἐσάλευσεν τότε, νῦν δὲ ἐπήγγελται λέγων <b>Ἔτι ἅπαξ ἐγὼ σείσω</b> οὐ μόνον <b>τὴν γῆν</b> ἀλλὰ καὶ <b>τὸν οὐρανόν</b>. <versestart number="27"/> τὸ δὲ Ἔτι ἅπαξ δηλοῖ τὴν τῶν σαλευομένων μετάθεσιν ὡς πεποιημένων, ἵνα μείνῃ τὰ μὴ σαλευόμενα. <versestart number="28"/> Διὸ βασιλείαν ἀσάλευτον παραλαμβάνοντες ἔχωμεν χάριν, δι’ ἧς λατρεύωμεν εὐαρέστως τῷ Θεῷ, μετὰ εὐλαβείας καὶ δέους· <versestart number="29"/> καὶ γὰρ <b>ὁ Θεὸς</b> ἡμῶν <b>πῦρ καταναλίσκον</b>.</p>
<p text_indent="0"></p>
<chapterstart number="13"/><p text_indent="0"></p>
<p text_indent="1"><versestart number="1"/> Ἡ φιλαδελφία μενέτω. <versestart number="2"/> τῆς φιλοξενίας μὴ ἐπιλανθάνεσθε· διὰ ταύτης γὰρ ἔλαθόν τινες ξενίσαντες ἀγγέλους. <versestart number="3"/> μιμνῄσκεσθε τῶν δεσμίων ὡς συνδεδεμένοι, τῶν κακουχουμένων ὡς καὶ αὐτοὶ ὄντες ἐν σώματι. <versestart number="4"/> Τίμιος ὁ γάμος ἐν πᾶσιν καὶ ἡ κοίτη ἀμίαντος, πόρνους γὰρ καὶ μοιχοὺς κρινεῖ ὁ Θεός. <versestart number="5"/> Ἀφιλάργυρος ὁ τρόπος, ἀρκούμενοι τοῖς παροῦσιν· αὐτὸς γὰρ εἴρηκεν <b>Οὐ μή σε ἀνῶ οὐδ’ οὐ μή σε ἐγκαταλίπω</b>· <versestart number="6"/> ὥστε θαρροῦντας ἡμᾶς λέγειν </p>
<p text_indent="1"><b>Κύριος ἐμοὶ βοηθός, οὐ φοβηθήσομαι· </b></p>
<p text_indent="1">τί ποιήσει μοι ἄνθρωπος;</p>
<p text_indent="1"><versestart number="7"/> Μνημονεύετε τῶν ἡγουμένων ὑμῶν, οἵτινες ἐλάλησαν ὑμῖν τὸν λόγον τοῦ Θεοῦ, ὧν ἀναθεωροῦντες τὴν ἔκβασιν τῆς ἀναστροφῆς μιμεῖσθε τὴν πίστιν. <versestart number="8"/> Ἰησοῦς Χριστὸς ἐχθὲς καὶ σήμερον ὁ αὐτός καὶ εἰς τοὺς αἰῶνας. <versestart number="9"/> διδαχαῖς ποικίλαις καὶ ξέναις μὴ παραφέρεσθε· καλὸν γὰρ χάριτι βεβαιοῦσθαι τὴν καρδίαν, οὐ βρώμασιν, ἐν οἷς οὐκ ὠφελήθησαν οἱ περιπατοῦντες. <versestart number="10"/> Ἔχομεν θυσιαστήριον ἐξ οὗ φαγεῖν οὐκ ἔχουσιν ἐξουσίαν οἱ τῇ σκηνῇ λατρεύοντες. <versestart number="11"/> ὧν γὰρ εἰσφέρεται ζῴων τὸ αἷμα περὶ ἁμαρτίας εἰς τὰ ἅγια διὰ τοῦ ἀρχιερέως, τούτων τὰ σώματα κατακαίεται ἔξω τῆς παρεμβολῆς. <versestart number="12"/> διὸ καὶ Ἰησοῦς, ἵνα ἁγιάσῃ διὰ τοῦ ἰδίου αἵματος τὸν λαόν, ἔξω τῆς πύλης ἔπαθεν. <versestart number="13"/> τοίνυν ἐξερχώμεθα πρὸς αὐτὸν <b>ἔξω τῆς παρεμβολῆς</b>, τὸν ὀνειδισμὸν αὐτοῦ φέροντες· <versestart number="14"/> οὐ γὰρ ἔχομεν ὧδε μένουσαν πόλιν, ἀλλὰ τὴν μέλλουσαν ἐπιζητοῦμεν. <versestart number="15"/> δι’ αὐτοῦ οὖν <b>ἀναφέρωμεν θυσίαν αἰνέσεως</b> διὰ παντὸς <b>τῷ Θεῷ</b>, τοῦτ’ ἔστιν <b>καρπὸν χειλέων</b> ὁμολογούντων τῷ ὀνόματι αὐτοῦ. <versestart number="16"/> τῆς δὲ εὐποιΐας καὶ κοινωνίας μὴ ἐπιλανθάνεσθε· τοιαύταις γὰρ θυσίαις εὐαρεστεῖται ὁ Θεός. <versestart number="17"/> Πείθεσθε τοῖς ἡγουμένοις ὑμῶν καὶ ὑπείκετε· αὐτοὶ γὰρ ἀγρυπνοῦσιν ὑπὲρ τῶν ψυχῶν ὑμῶν ὡς λόγον ἀποδώσοντες· ἵνα μετὰ χαρᾶς τοῦτο ποιῶσιν καὶ μὴ στενάζοντες· ἀλυσιτελὲς γὰρ ὑμῖν τοῦτο.</p>
<p text_indent="1"><versestart number="18"/> Προσεύχεσθε περὶ ἡμῶν· πειθόμεθα γὰρ ὅτι καλὴν συνείδησιν ἔχομεν, ἐν πᾶσιν καλῶς θέλοντες ἀναστρέφεσθαι. <versestart number="19"/> περισσοτέρως δὲ παρακαλῶ τοῦτο ποιῆσαι, ἵνα τάχειον ἀποκατασταθῶ ὑμῖν. <versestart number="20"/> Ὁ δὲ Θεὸς τῆς εἰρήνης, <b>ὁ ἀναγαγὼν</b> ἐκ νεκρῶν <b>τὸν ποιμένα τῶν προβάτων</b> τὸν μέγαν <b>ἐν αἵματι διαθήκης αἰωνίου</b>, τὸν Κύριον ἡμῶν Ἰησοῦν, <versestart number="21"/> καταρτίσαι ὑμᾶς ἐν παντὶ ἀγαθῷ εἰς τὸ ποιῆσαι τὸ θέλημα αὐτοῦ, ποιῶν ἐν ἡμῖν τὸ εὐάρεστον ἐνώπιον αὐτοῦ διὰ Ἰησοῦ Χριστοῦ, ᾧ ἡ δόξα εἰς τοὺς αἰῶνας τῶν αἰώνων· ἀμήν. <versestart number="22"/> Παρακαλῶ δὲ ὑμᾶς, ἀδελφοί, ἀνέχεσθε τοῦ λόγου τῆς παρακλήσεως· καὶ γὰρ διὰ βραχέων ἐπέστειλα ὑμῖν. <versestart number="23"/> Γινώσκετε τὸν ἀδελφὸν ἡμῶν Τιμόθεον ἀπολελυμένον, μεθ’ οὗ ἐὰν τάχειον ἔρχηται ὄψομαι ὑμᾶς.</p>
<p text_indent="1"><versestart number="24"/> Ἀσπάσασθε πάντας τοὺς ἡγουμένους ὑμῶν καὶ πάντας τοὺς ἁγίους. Ἀσπάζονται ὑμᾶς οἱ ἀπὸ τῆς Ἰταλίας.</p>
<p text_indent="1"><versestart number="25"/> Ἡ χάρις μετὰ πάντων ὑμῶν.</p>
<p text_indent="0"></p>
</Nestle1904file>
